---
title: Malátné pokoje I
contentType: prose
---

<section>

V malátných místnostech  
s tím svištivým klokotáním v trubkách  
je nehostinnost vyměněna za prázdnotu  
oči pak hledí úkosem  
tam v jakýchsi podivných půlpokojích se  
     zapomínají věci, vybledávají vzpomínky  
„necháme to tak, jak to je“ v tu chvíli znamená  
     nesmíření  
pak ještě kroucení hlavou „vždyť“  
a dodává se „vždyť přeci!“  
zbytečný vzdor  
už měsíce k uzoufání zbytečný  
„nechtít“ prsty zadrápnuté za hranu stolu  
„jenom…“ šeptnu pak  
a uléhám na válendu ve vyklizeném prostoru  
     jenž kdysi býval bytem

</section>
