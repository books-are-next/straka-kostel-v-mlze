---
title: "*\_*\_*"
contentType: prose
---

Dopátráváš se paměti  
ulic, zabahněné ulice, kdesi v tvém rodném městě  
které jsi zapomněl, vymazal  
teď se tam vracíš  
jinak a trochu neúčastně  
a hledáš tam cosi, co už stejně nebude možné nalézt  
někam se vydáváš a vlastně bloudíš, protože  
     chceš bloudit  
nebo procházíš stejnou ulicí v patnáctiminutových      intervalech  
zaznamenáváš déšť, sněhovou vánici,  
     neprostupnou mlhu  
hledáš minulost, která je ale jiná, než ji znáš  
     než jsi ji mohl poznat  
to, co ti zbude, bude jen něco velmi nepatrného  
možná jen náznak nějakého dávného pocitu  
třeba ta halda písku nebo ten břečťanem obrostlý  
     malý žlutý dům po levé straně  
možná že ale vůbec nic, nastupuješ do autobusu  
a počítáš stanice od toho místa  
až se dopočítáš deseti, vystupuješ na kdysi známé  
     zastávce, poblíž domu se zapovězenou zahradou
