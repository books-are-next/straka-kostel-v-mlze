---
title: Malátné pokoje II
contentType: prose
---

<section>

Prsty si tak trochu vynucují čekání  
hladím stůl, beru do rukou různé podložky  
a zase je vracím zpět  
dívám se do modřínového lesa s bílou vilou  
      mezi stromy  
„raději“ nedopovím  
opírám se o okenní kličku  
„jen toto…“  
po několika minutách opět usedám ke stolu  
počítání dnů, mráz, který udeřil ne a ne přestat  
lidé se už před domem neobjevují  
„raději“ další slova ale neřeknu  
dodám pak možná slovo „ještě“ ale jakoby  
     vytržené z naprosto jiné věty

</section>
