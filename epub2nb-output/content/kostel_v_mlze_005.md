---
contentType: prose
---

## Kostel v mlze

Slova, která ke komusi nepronikají.  
Vnímám jen počasí, jednotlivé kroky.  
Černé boty, které se pomalu posunují k centru města.  
Zapadlé roky, neprožitá přítomnost.

A pak také slova jako Nikdy nebo Nyní je to  
     naprosto nemožné.  
Znovu, snad po sté, nesouhlas.  
Nutné se stává vynuceným  
a celé se to až přespříliš opakuje…

Kostel v mém rodném městě, kolem kterého právě procházím, není pro samou mlhu naprosto vidět. Zmizel v ní, stejně jako všechno v této chvíli.
