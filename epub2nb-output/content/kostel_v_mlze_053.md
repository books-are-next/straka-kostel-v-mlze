---
title: "*\_*\_*"
contentType: prose
---

Celá léta jsem procházel tím městem stejným krokem, žádné odbočení, nikdy úkrok stranou, tak tam teď stojím, bez hlesu, bez pohybu, pak se rozejdu a zase se zastavím, pozoruji vše okolo, opírám se o cihlovou zeď, přecházím asi přes bývalý výběh pro psy, poznávám to podle čtyř bud, tak podivně rozhozených, podle kusů řetězů, kterými byli uvázáni, pak stezka pokračuje až na místo, které tedy dokonale znám, lavičky, usedám na jednu z nich, podívám se za sebe, dozadu, je to asi patnáct metrů: docela jiný výsek města.
