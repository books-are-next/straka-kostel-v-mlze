---
title: "*\_*\_*"
contentType: prose
---

Dny jsou jako cáry roztrhané větrem  
po mnoha úderech zbývá jen unavené ticho  
vyplněné procházkou po nevzhledných perifériích  
v prolukách mezi domy, ve kterých už léta  
     nikdo nebydlí  
stoupám štěrkovou cestou až k dřevěným vrátkům,  
     u kterých stezka končí  
ale já jsem jakoby vpuštěn těmi dvířky do osamělého  
     trojúhelníkového dvora  
pravděpodobně staré továrny  
vidím nápisy odkazující k výrobě předválečných bicyklů  
prodírám se starými reklamními tabulemi a nacházím  
     tu a tam strojní součástky zapadlé v písku  
nevede odtud žádný jiný východ, obejdu tedy celý dvůr  
     a zase se vracím štěrkovou cestou zpět  
Nusle, Malakoff  
nevím, dva podobné zážitky mi splývají  
mezitím roky  
teď v cele tohoto pokoje na to vše vzpomínám  
přecházím od ničeho k ničemu  
nebo jen přerovnávám jako kdysi předměty na policích  
zbůhdarma pak vycházím ven  
kolem červené budovy oční kliniky  
kolem nových obchodů, které nahradily malé  
     samoobsluhy  
a snažím se dostat až na okraj Vidoule  
jdu borovicovým lesem a nechávám za sebou  
     tento teplý leden  
všechny své dny a představy  
jaksi oproštěn se doslova vrhám na modravou  
(aspoň v tomto předsoumračném světle)  
silnici  
přesně opisující vrstevnici  
za prvním hrbolem se ztrácím  
a mizím v padesátimetrové prohlubni  
v tichu navždy chybějících hodin
