---
contentType: prose
---

# O autorovi

![foto_autora](./resources/foto_autora.jpg)

**Josef Straka se narodil 1. prosince 1972 v Jablonci nad Nisou a je autorem dvou básnických sbírek _a…jiné časy_ (G Tisk, Liberec) a _Proč._ (edice Tvary, TVAR, Praha), které vydal v devadesátých letech, a čtyř knih básnicko-prozaických textů: _Hotel Bristol_ (2004), _Město Mons_ (2005), _Kostel v mlze_ (2008), v září 2014 vyšla zatím poslední kniha _Malé exily_, všechny v nakladatelství Cherm, Praha-Zbraslav.**  

Své texty uveřejnil též ve sborníku Městské knihovny v Praze _Vzorník 2013_ a v _Pražské říční antologii_ s názvem _Dryák ředěný Vltavou / A Giant Barrel of Rotgut_, vydala rovněž Městská knihovna v Praze. Antologie vyšla v srpnu 2016, dvojjazyčně, překlady jeho textů do angličtiny pořídil David Vichnar.

Dále publikoval v mnoha literárních a kulturních, domácích i zahraničních časopisech a antologiích a jeho texty byly přeloženy do angličtiny, němčiny, polštiny, srbštiny, slovinštiny, nizozemštiny, maďarštiny, rumunštiny, ruštiny, španělštiny, portugalštiny a bulharštiny. Nyní se jeho texty překládají do francouzštiny.

Zúčastnil se několika mezinárodních básnických festivalů a autorských čtení doma i v zahraničí, například v Krakově, Varšavě, festivalu Treci Trg v Bělehradě 2008, festivalu Smederevský básnický podzim (Srbsko) 2009, International Prague Microfestival (v letech 2011, 2012 a 2013). Četl v rámci předprogramu nizozemského mezinárodního festivalu City2Cities, Praha, březen 2012. V dubnu roku 2013 měl svůj samostatný večer na české ambasádě v Berlíně a též čtení na univerzitě v Žitavě v Německu. V roce 2014 se v Berouně zúčastnil mezinárodního básnického festivalu Stranou a v říjnu téhož roku byl opět hostem 45. ročníku mezinárodního básnického festivalu v srbském městě Smederevo – Smederevský básnický podzim. V říjnu 2016 se zúčastnil mezinárodního knižního a literárního festivalu Transilvania International Book Festival v rumunském městě Kluž a následně četl na dvou večerech v Bukurešti. V červnu roku 2017 hostem mezinárodního básnického festivalu Di/Verse. The Poetry Encounter in Mexico City.

V letech 2000–2008 pracoval, a od podzimu 2015 znovu pracuje v redakci časopisu Weles. Od léta roku 2009 spolupracuje s literárně-kulturním časopisem H\_aluze. Od roku 2008 organizuje a moderuje literární večery a diskuze v rámci mezinárodní festivalu Den poezie a od roku 2010 organizuje literární a vzdělávací večery a autorská čtení v Domě čtení Městské knihovny v Praze.

V roce 2013 se podílel na organizování básnických večerů a literárních diskuzí v rámci doprovodného programu mezi-národního knižního veletrhu a literárního festivalu Svět knihy Praha. Od léta 2013 též organizuje a moderuje literární večery na lodi Avoid Floating Gallery na náplavce pod pražskou Výtoní. Dále připravuje a uvádí literární akce v pražské kavárně Liberál a na jiných místech v Praze, ale též v Liberci nebo Českém Krumlově.

Původní profesí je psycholog se zaměřením na kritickou ekonomickou psychologii a zabývá se různými aspekty kvality života a pomalostí. Příležitostně přednáší, například v rámci artefiletických kurzů či na konferencích zaměřených na kvalitu života.
