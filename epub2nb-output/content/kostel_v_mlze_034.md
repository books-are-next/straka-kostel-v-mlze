---
title: Listopad 1991
contentType: prose
---

_Nedělní odpoledne  
je zalepeno temnou barvou pokažených let  
cákance, husté vrstvy  
nic příjemného na dotek_

Seděl jsem v pokoji, kde bez přestání pršelo  
všude jen samé fialové přehozy  
za oknem bílá našedlá mlha  
z jiných pokojů tam nepronikal nikdy žádný zvuk  
šeptem jsem si říkal: „je to jen uzamčený prostor, nic víc“  
v tom městě na konci všech časů  
lidé vycházeli z kostela po mši  
nebylo jim ale vidět do tváře  
procházel jsem kolem nich  
a čekal až zajdou za roh až se tam budu moci vrátit  
a usednout do zadních lavic
