---
contentType: prose
---

## Mléčná šeď

Černá období  
místo s plotem a hradbou  
lidé chodící v pláštěnkách zachumláni do podivné      jinotajnosti  
město, kde se příliš nemluví  
kde se jednotlivé postavy pohybují jako na šachovnici  
jako na bojišti, kdo s koho  
a přesto k žádnému útoku nebo jen náznaku  
     nějaké akce nikdy nedochází  
dnes si už asi stěží pamatuji, jak vše doopravdy probíhalo  
z toho města možná zbývá jen prostor kolem  
     cihlového kostela na Horním náměstí  
když projíždím omženým autobusem okolo něj  
     a pozoruji jej přes orosená okna
