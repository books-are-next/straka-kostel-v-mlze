---
contentType: prose
---

## \* \* \*

Nikdy už ze sebe neshodíš tu děsivou tvář  
     přejemnělosti  
vždy přesně a pečlivě k čemusi nastavený  
za sebou opar nechtěné nenáviděné samoty  
není ti dovolen ani jeden třeba i zbytečný pohyb navíc  
uzavřen ve své solidnosti, které už na konci dne chybí  
     jakákoliv síla něco změnit  
do temene hlavy vražena netečnost  
když jdeš, pak ještě před setměním, vzduchem  
     špinavého města  
míjíš tmavohnědé činžovní domy s vytrženými zvonky  
a vytrvale zas čekáš na první ohlášení noci
