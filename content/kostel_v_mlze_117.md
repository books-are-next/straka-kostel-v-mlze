---
title: "*\_*\_*"
contentType: poetry
---

<section>

Odsouzen k nehybnosti, k nepronášení slov, tvář, která se nikterak neprojevuje, za ní obraz města, kde platily všelijaké zákazy, varování, nakázání a omezení a také předpovědi a předtuchy, nedalo se mluvit, nebo aspoň tak jak se chtělo nebo zamýšlelo, a v tom tichu, v tom nekonečném tichu se vytvořila mlha, která vše postupně zahalila, trvalo týdny nebo dokonce měsíce, než došlo k naprostému zahalení, vymazání, vyškrtnutí z paměti, zapovězení, ano zapovězení, že se již o tom nebude mluvit a že já hlavně nikomu nic nepovím, petlice byla dovedně zasunuta, svět se mohl bez uzardění odehrávat ve vymezeném území, jedno schodiště dolů a jedno nahoru, do prvního patra, to první naprosto holé, bez květináčů, to nahoře naopak s květináči na každém lichém schodě, za vstupními dveřmi do domu ošoupaná ratanová křesílka, dům shrnutých koberců po proběhnutí psů a zacvakávání dveří a vrátek, aby se oddělilo to soukromé, docházelo k odposlouchávání propojených telefonních linek, aby se o tom u večeře nechtělo hovořit, ano i já si zakazuji o tom mluvit, po léta, nepřiznávat se k tomu a upadat do dlouhého mlčení, mlčení, které může trvat i roky nebo až do konce života, mezitím odchody z onoho domu, dva pohřby v měsíci prosinci jednoho roku, v jeden jediný den, zapomnění, touha na všechno zapomenout. Už si nic raději možná nepamatovat.

</section>
