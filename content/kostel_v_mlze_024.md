---
contentType: prose
---

## \* \* \*

Najednou být někde mimo posedlost  
mimo jakoukoliv rozpoznatelnou vášeň  
večerní vzduch, který unavuje  
do toho všeho nemístné kroucení hlavou  
město, do něhož se opravdu nedá nikdy vstoupit  
jsme uzavřeni nahoře v těch pokojích  
od všeho odděleni neviditelnou clonou  
pomalu se pak v dalších letech učíme jak přežít  
     bez kontaktu s oním městem  
občas se dívám z balkónu do jeho světel  
těch žlutavých teček v dáli  
vzdáleni pak nadobro jakýmkoliv představám  
postupně nahrazujeme rozhovory neprostupným  
     záhadným tichem
