---
title: "*\_*\_*"
contentType: poetry
---

<section>

Už nepotřebuji hodiny navíc, v sobě tu úzkost nedělních odpolední, přešlapování v malém pokoji, který značil dovedně vytvořenou ohraničenost, přibouchnutost dveří od něčeho podstatného.

Čekal jsem, až se v pokoji setmí, což bylo vždy dřív, než se tak doopravdy stalo venku, díky malému oknu byl soumrak v místnosti o hodinu předčasně.

 Zbýval jen nespočet úkonů, ve kterých se stěsnávaly minuty, jiný čas přestal existovat, zbývaly je dannosti.

Pak ten pohled, který směřoval na ulici kočičích hlav a na cigánský domek naproti, který najednou zničehonic zbourali a zůstalo jen rumiště, nevím přesně kdy.

Mezi tím patnáctým a devatenáctým rokem života jako bych se stále díval do jakési proluky.

Namáhání očí, vynášení černých čar na papír.

A strach z jejich přetažení.

Došlo k rozštěpení odměřenosti času od září do června, pak prohlubeň, neustálé posouvání ode dne ke dni nedovolovalo nic jiného, než hledět na bílé výkresy s vymezováním kót.

Do nekonečna jakási strž, klopýtavý pohyb vpřed, svět pokoje, jednoho pokoje se všemi detaily, každý předmět na policích doposud přesně viděn a přesto je to tak zbytečné.

Staré krabice lehce prožrané od molů až tam dole ve skříních z protektorátních dob.

Po čase tam nalézt pár rodinných dokumentů.

Ale jinak nic, šedivá mlha,

sedět pak na židli a mít na dlouhý čas hlavu v dlaních.

</section>
