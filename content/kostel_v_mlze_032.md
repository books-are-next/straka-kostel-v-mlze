---
contentType: prose
---

## Chybění dnů, měsíců

Samota se mi přibližuje, po čase ji začínám už docela  
     dobře rozpoznávat  
pak už ani nemám čas litovat, neboť čas stále doháním  
vždy jaksi není po ruce, vždy dobíhání před vypršením  
     dané doby  
a ani nevím jak měsíce a roky ubíhají  
jen se ptám kalendáře, když otáčím jeho listy  
budoucnost: příliš zatěžuje  
soustředím se na další úkol  
po jeho splnění přichází nepatrné uklidnění a znovu  
     a opět to lehké mrazení prstů  
v čase prázdnin mi tohle paradoxně chybí  
a neumím posoudit, zda je to dobré či nikoliv  
když si začínám tak nějak pomalu zvykat, nastává září  
padání listů ohlašuje další koloběh  
po předání maturitního vysvědčení pak na dlouhý čas      zvolna upadám do těžkých spánků
