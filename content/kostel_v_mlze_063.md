---
title: "*\_*\_*"
contentType: prose
---

Procházíš dvěma prázdnými pokoji  
na pootevřené skříně se ti promítají filmy  
co se kdy událo  
vytřeštěně na ně hledíš  
a pak to zmizí  
a zbývá jen zašedlá bělost stěn  
do kterých se už nevtírá žádný obraz  
ani nevíš, co máš přesně cítit  
poslední pohled věnuješ parketám  
nikdy jsi je předtím neviděl  
pokrýval je hnědý šrafovaný koberec  
uchopíš tašku –  
příště, až přijedeš  
už tu bude jiný byt  
zatím ale nevíš, kde  
takže vlastně jen něco stále opouštíš  
ten pocit se tě ještě drží  
když čekáš na příjezd autobusu  
na zastávce, na kterou jsi přišel o půl hodiny  
     dřív, než jsi měl
