---
title: On, který by mohl být mnou
contentType: poetry
---

<section>

Do města dětství se zase začal vracet. Tedy jinak než tolik let předtím. Vyrážel na občasné potulky po vesnicích a samotách. Viděl je jiným zrakem. Najednou i voda tekoucí po silnicích mu nepřipadala divná jako kdysi, ale nějak příznačná, pro tání v něm. Pokrýval mapu malými křížky a podtrhával místa, jimiž už prošel.  

Neustále před očima viděl písek v ulici Sněhová, kam zašel, ani nevěděl proč, během dalšího (ne)návratu do města, kde se narodil. Ty špinavé ulice, neuklizené ještě po dlouhé zimě, náhle hovořily jinou řečí. Průchod ulicí 9. května. Do notýsku si dělal pečlivé poznámky o každé ulici zvlášť. To celé pak zapil jedním pivem ve výčepu U Sirotků.

</section>
