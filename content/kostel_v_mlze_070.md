---
title: "*\_*\_*"
contentType: poetry
---

<section>

A pak se, ale o několik hodin později, vidím  
     na druhém konci vagónu metra absolutně bez výrazu  
někde v sobě cítím možná skrytý úsměv  
ale ten je asi jen mým přeludem  
ve voze je množství lidí, asi jedou také z nějakých večírků  
     a slavností, vždyť je pátek  
těch lidí je asi dvacet, ale mně to připadá jako celý rozjásaný  
     a roztančený dav  
nedívám se nikam  
tedy někam se dívat musím, před sebou plakát upozorňující  
     na zhoubná onemocnění, raději odvracím hlavu  
ještě si zkontroluji obsah tašky, zda jsem náhodou nic  
     nezapomněl, vždyť jsem odešel tak nakvap  
sedím, dívám se tak trochu tupě  
a naslouchám hlášení jednotlivých zastávek,  
     abych nepřejel

</section>
