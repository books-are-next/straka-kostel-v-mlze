---
contentType: prose
---

## \* \* \*

Čas této hodiny je úmorný  
vteřinovka na hodinách před tebou se sice  
     posunuje kupředu  
ale jako by se vše vracelo zpět  
aspoň ti to tak připadá  
nutnosti, mety, které nelze už překonat  
pak slova, která nelze neslyšet  
po tom všem vždy následuje důsledné škrtání dnů  
někdo je též dovedně přeškrtl černým tlustým fixem  
a začíná se, jak jinak, zase od nuly  
touha k ničemu se nevracet je najednou bezpředmětná  
neustálé pokusy a chybné cesty  
co lze? ptáš se  
pak i uzpůsobené dávné ticho  
občas tak zaslechneš hlasy na šedivém schodišti  
s červeným kobercem uprostřed  
či zaslechneš kňučivé štěkání psů v některém  
     z malých sklípků  
čas provlhlých stěn  
nekonečného memorování nesrozumitelného  
a vědomí šachet, do kterých se propadáš
