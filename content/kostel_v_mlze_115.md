---
title: "*\_*\_*"
contentType: prose
---

Všechno je tak vratké  
pochybuji o vlastních krocích  
stejná náměstí s obřími obrazovkami, na kterých  
     se čtyřiadvacet hodin denně nabádají občané  
     k „uvážlivému“ nákupu  
mé kroky pak směřují do parků  
možná, že záleží jen na takovýchto maličkostech  
to osobní dávno pohřbeno  
obcházím lidské příbytky ve čtvrti za největším parkem  
     a nahlížím nesměle do jejich interiérů  
v šest hodin ráno odjezd z města: opouštím něco,  
     k čemu jsem stejně nikdy nepřilnul  
opouštím město, které mi, přese všechno, zůstane cizí  
v hospodách stále ty opičí masky, co vyřvávají po každém  
     dalším panáku, po každém dalším vstřeleném gólu  
pak projíždím zeměmi a vzpomínám na setkání  
     na neposečených zahradách
