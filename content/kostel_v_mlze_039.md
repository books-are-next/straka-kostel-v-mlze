---
title: "*\_*\_*"
contentType: poetry
---

<section>

_Jako bych neměl tvář  
V tuto chvíli mi nic nepřísluší  
Není tento pokoj, není to kapání vody za mnou  
Už léta mi na nic nepřísluší odpověď_

A pak se něco v tobě zlomilo  
podstatný ohyb, ne jako předtím vždy špatný odchod  
     do nesprávných dveří  
ne, po tom jsi zůstal v sobě uvnitř rozetnut  
tvé kroky pak směřovaly jinam  
slova se divně pletla, musela, jak jinak  
     v té nekonečné různosti času  
nevěděl jsem co byla přítomnost a co bylo předtím,  
     nevěděl jsem naprosto nic  
všechno se mi rozpadlo do obrovských tříští  
do paběrků, které jsem chtěl i nechtěl dávat  
     dohromady  
a i když jsem se rozhodl pro slovo „chtěl“, byl v tom  
     zároveň obsažen i zápor  
a pak se to už nedalo zastavit,  
bylo to jako větrná smršť, která mnou smýkala  
     sem a tam  
ne, nedalo se to nikterak zastavit  
viděl jsem až příliš pod kůži tomu všemu, že se nedalo,  
     „že se nedalo“  
opakoval jsem si ještě kolikrát před usnutím  
že se nedalo na nic přesedlat, a říci všem  
     zapomeňte  
sám jsem jen zapomínal  
už to pak nedávalo jakýkoli smysl  
jen ty tříště mne jakžtakž držely nad hladinou  
to ostatní už bylo nasáklé vodou, to ostatní se vlastně  
     už dávno ztratilo

</section>
