---
title: "*\_*\_*"
contentType: prose
---

Šedá barva pozdějších let než tvé dětství  
     se v tobě rozmazává  
až vytváří jakési podivné skupenství podobné mlze  
a také páchnoucí lehce po oleji, kterým jsi  
     tehdy promazával točivé části obráběcích strojů  
zase se vidíš, jak u nich postáváš v modrém  
     dílenském oblečení  
byl to nepodstatný čas a pohyby, které ti nepatřily  
slova byla vypouštěna z úst zcela nepřítomně  
ale ta nehybnost jako by se dostala i do kroků jiných lidí  
když jsi šel s rancem špinavého prádla celým městem  
nikam se nedalo zabočit, nikam se nedalo jít  
jen ta ulice rozpadávajících se starých secesních domů  
tě vtahovala jako bezedný chřtán  
nahlížel jsi do malých provozoven, jakýchsi  
     odštěpných závodů jen s několika  
     zaměstnanci na neuklizených dvorech  
byli stejně zamaštěni jako ty ještě před několika hodinami  
chvíli jsi je pozoroval – jak smotávali silné  
     ocelové dráty do podivných snopů  
čím jsi stoupal výš a výš, ubývalo lidí i automobilů  
jedno obyčejné úterý a přestože jsi ještě nedohlédl  
     na jeho konec, ten den už de facto pro tebe skončil  
ještě doma jsi vyprášil rez z ponožek  
a usedl k pracovnímu stolu s nataženým bílým  
     pauzovacím papírem  
kde nebylo prozatím nic  
než uprostřed horizontálně vedená  
     přerušovaná čára
