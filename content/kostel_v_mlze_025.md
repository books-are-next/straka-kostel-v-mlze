---
title: Tlak černých čar
contentType: prose
---

Jakási stálá narýsovanost  
ode zdi ke zdi  
kdy posunování vpřed znamenalo stát  
na jednom jediném místě  
po několik let  
černé čáry, nekonečnost černých čar  
budou mne pronásledovat v dlouhých nocích  
preciznost, to nikdy „neudělat chybu“  
jinak se musí zas úplně znovu  
stálé posouvání pravítkem sem a zase tam  
a jako by se ti to pak vetklo do tvých pohybů  
     a myšlenek  
a jako bys pak sebe v tom městě neustále potkával  
jak prchaje v časovém limitu patnácti minut  
od školy k domovním dveřím  
abys všemu dostál, abys vlastně vůbec nebyl  
návrat do mátožných pokojů  
kde už předem bolely oči od sledování všelijakých  
     rozměrů a popisků  
co jiného pak zbývalo než zavřít to malé okno v podkroví  
a říci si pro sebe to slovo: nechci
