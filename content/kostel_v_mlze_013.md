---
title: "*\_*\_*"
contentType: poetry
---

<section>

Bolest, která nedrží pohromadě  
je vlastně stejně roztříštěná jako tento den  
s výhledem na nábřeží  
kde černé labutě ťapkají po obrubníku  
a sykavě odhánějí ty, kteří by je popřípadě chtěli krmit  
den je uzavřen ve své klauzuře  
připomíná dávné pokoje  
nedovírající se dveře  
stejně jako tenkrát je tu nastíněna možnost odchodu  
rychle však zamítnutého  
s pocitem uzamykající petlice  
která tě vracela k dřevěnému stolu  
jenž byl celý zakryt nataženým bílým papírem  
v rozích přilepeným různými lepítky  
kde gumování nesouvislých čar vytvářelo  
      po chvíli kupičky malých modrých zrn  
které jsi po čase smetl na jedno místo  
nechals je tam  
a odešel jsi se podívat ven  
jako bourají protější dům  
jak odvážejí jeho poslední zbytky  
zahlazují stopy  
abys pak po půlhodině smetl ta zrníčka do  
      připravených košů

Den pak končí novou tlustou čarou  
novým pokusem o zbytečné  
najednou je jedenáct  
narýsované tělo hřídele je osvicováno slabou žárovkou  
vlhnou ti oči  
cosi jako šeď z nich skapává těsně pod poslední  
     obrysovou čáru  
provádíš zbytečné pohyby  
ještě několik tahů  
než bude onen den naprosto odepsán

</section>
