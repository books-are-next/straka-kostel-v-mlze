---
title: Březen 1988
contentType: prose
---

<section>

Statické pokoje  
ustavičně uklízené k návštěvě lidí, kteří ale nikdy  
     nepřijdou  
všemožné přípravy pro nic  
po obědě se zas stahujeme do ústraní  
jen k večeru ještě umýváme schody  
město tam dole začíná zářit  
ale já odcházím ke svému stolu  
kde malá lampa osvětluje bledý list papíru  
pouze a jen naznačované dny  
a jejich zklamání z obyvatel toho domu –  
před oknem v dolní místnosti přejíždí černý vůz  
na chvíli zastavuje před naším vchodem  
ale zase se asi po minutě rozjíždí  
teprve pak se dům  
propadne do svých neochvějných jistot

</section>
