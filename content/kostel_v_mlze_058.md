---
title: Dva večery v horečnatém městě
contentType: poetry
---

<section>

Už si to nedokážu tak přesně vybavit  
tlumené přítmí: tlumený hlas  
bar, který byl situován někam směrem k jihu města  
     a jenž mne uhranul v popůlnočním rozechvění  
jisté nálady, které mne pohlcovaly  
ze strany pak najednou na mne začala promlouvat žena,  
     jejíž existence mne celý večer omračovala  
indisponován minulostí se zmůžu jen na několik  
     koktavých vět  
ona je ale uprostřed vyprávění, chce mi říci něco,  
     co doposud všem a snad i sama sobě zatajovala  
v půl páté ráno ji líbám na tvář, voní tajuplnou nocí  
mé kroky se noří v čerň mezi činžovními domy  
     na jednom z kopců onoho prazvláštního města  
obraz té ženy mne pak pronásleduje celý následující den  
ale možná, připouštím, že to, co mi vyprávěla  
     nebylo vlastně určeno mně osobně  
ale cizinci, který seděl vedle ní a ona si ho jen  
     vybrala v davu lidí

Druhý den večer vidím její oči  
trochu zmateně, ale přesto se usmívá, jako by její oči  
     chtěly říct:  
„nejsi pro mne tím, co pro ostatní“  
chci jí políbit ruku, tvář, oči, ale dělí nás barový pult  
objednávám si konečně bílé  
a sedám si ke stolku s výhledem k barovým  
     stoličkám  
dlouho a upřeně ten prostor před sebou pozoruji  
     než mne odtamtud vyprovodí hrozivý kašel  
platím pak s kapesníkem u úst, z očí mi tečou slzy  
poslední zachytitelné vjemy vnímám jen v jakémsi      horečnatém snu, z něhož se probouzím až druhý den      těsně před polednem v penzionu na okraji města

</section>
