---
title: Malátné pokoje III
contentType: poetry
---

<section>

Tíha vyjádřená barvami nebo hudbou  
sotva viditelnými, sotva slyšitelnou  
drásavý průchod městem  
jako by už jednotlivé ulice neměly nikdy dostat  
     zřetelný tvar  
jako by to všechno co bylo se vykloubilo  
sedím o několik hodin později v prázdné kuchyni  
den je nachýlen k soumraku  
schýlen k nepodstatnému  
tma pak proniká oknem  
nakonec mne celého pohltí  
v místnosti svítí jen bílá lednice  
dávno nepoužívaná  
v potrubích zas ten podivný šustot  
neidentifikovatelné zvuky na chodbách  
nepatrné zapraskání linolea  
ještě dole u vstupních dveří pak zaslechnout  
     štěkot psa

</section>
